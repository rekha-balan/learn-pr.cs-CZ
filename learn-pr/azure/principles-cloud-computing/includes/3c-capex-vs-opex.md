Když dříve chtěly firmy začít podnikat, musely si pořídit fyzické prostory a infrastrukturu. K zahájení a rozvoji podnikání byly nutné velké počáteční náklady na hardware a infrastrukturu. Cloud computing tyto požadavky změnil. 

Dnes můžou firmy začít rychle fungovat díky cloudu. Služby zákazníkům tak můžete začít poskytovat bez významných počátečních nákladů a doby potřebné k instalaci a nastavení vybavení.

Přístupy k investicím se označují dvěma způsoby:

- **Kapitálové náklady (CapEx)**: Náklady CapEx znamenají, že na počátku utratíte peníze za fyzickou infrastrukturu a pak si tyto náklady časem odečtete z daní. CapEx znamenají počáteční náklady. Představují hodnotu, která se časem zmenšuje.

- **Provozní náklady (OpEx)**: Náklady OpEx znamenají, že utrácíte peníze za služby nebo produkty a ty jsou vám hned účtovány. Tyto náklady si ve stejném roce můžete odečíst z daní. Nemáte žádné počáteční náklady, platíte za službu nebo produkt, které používáte.

Poptávka a růst můžou být nepředvídatelné a můžou předčit očekávání, což je problém pro model CapEx, jak ukazuje následující graf.

![Graf ukazuje, jak se očekávaná poptávka může lišit od skutečné a jak poptávka může převýšit infrastrukturu CapEx.](../media/3c-capexvsopex.png)

Firmy, které chtějí vyzkoušet nový produkt nebo službu, nemusí investovat do velkých nákladů na vybavení. Místo toho vstoupí přímo na trh a platí za infrastrukturu jenom tolik, kolik jejich podnikání vyžaduje. A když je potřeba, můžou náklady snížit. Firmy můžou dál používat strategii nákladů CapEx, pokud si to přejí, ale už to není nutné. 

Strategie OpEx je užitečná zvláště v případě, že poptávka kolísá nebo je neznámá – protože cloud computing je _agilní_. Agilita cloudu znamená schopnost rychle měnit infrastrukturu IT podle vyvíjejících se potřeb firmy. Pokud třeba zájem o vaši službu jeden měsíc kulminuje, můžete rozšířit kapacitu podle poptávky a zaplatit za tento měsíc víc. Když v následujících měsících poptávka klesne, můžete omezit používané prostředky a budete platit méně. Díky této agilitě můžete dynamicky spravovat náklady a navyšovat nebo snižovat kapacitu podle toho, jak se mění trh pro vaše podnikání.